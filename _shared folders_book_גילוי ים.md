**גילוי ים/צבי לנדאו**

רוב תושבי המדינה לא יכולים להבין את התחושות של ירושלמי כאשר הוא מביט אל
הים.

כשהים סוער, הירושלמי מביט בבהלה בגלים הגבוהים שרק רוצים לשטוף את הכול,
למחוק ולהשכיח. הוא נרגע רק אשר הוא מבין שהגלים נשברים ונעלמים בהגיעם
לחוף ולחומה. ובכל זאת, הים הסוער מקשה על הירושלמי לחשוב, מקשה עליו
להתרכז. הוא לא רגיל לעוצמה הזו. הוא רגיל לחשוב שרק בני האדם מפחידים,
וכעת הוא מבין שגם הטבע יכול להפחיד.

אבל כשהים שקט, הירושלמי יכול להביט בשלווה, לראות איך המים מלקקים את
החוף, השמש השוקעת משתקפת, ואין כלום, רק מים, המון מים, עד אין סוף.
הירושלמי, הרגיל לאבנים, לחום של המדבר הקרוב, חושב על המוגבל. זמן.
היסטוריה. הוא זוכר תמיד את המגבלות של עם, ארץ, וכן -גם אלוהים.

הירושלמי רואה את האין סוף של המים. הוא יודע כמה קל לחשוב שבאמת הכל
אפשרי, אבל הוא יודע שגם... לזה... יש סוף.

אם הוא רוצה, הוא יכול לשקר לעצמו, כמו האחים שלו בשפלה. לחלום, להרגיש את
הזרימה של הנשמה נושקת למחשבות הנפש. ולו רק לשעות ספורות.

למעלה משלושים איש ישבו להם בכייף במסעדת "גרין ביץ'" שבחוף נתניה. היה זה
יום סגרירי, אך נוח יחסית ליום חורף. כולם, אבל כולם, הביטו ומצמצו כאשר
הוא נכנס וחיפש לו מקום ישיבה המשקיף אל החוף. הוא הרגיש שלושים זוגות
עיניים נעוצות בו, וידע שאין זה משום שהוא "סלב", אלא הדגמ"ח שהוא לבש,
ורחמנא ליצלן - הרובה M-16 התלוי על כתפו - הזכירו להם דברים שפשוט היו
מעדיפים להדחיק. "חבל', חשב לעצמו, "הלכתי וקלקלתי להם את ארוחת הבוקר".

הוא התיישב בכורסה עמוקה ונוחה והניח את הנשק שלא יפריע לו ולהם. מלצרית
בלבוש נעים הגיעה, והוא בקש אספרסו כפול וחלב חם בצד. כוס מים. לא, הוא לא
רצה לאכול. תודה.

בדקות הראשונות הוא לא הרגיש נוח, אבל ידע לאט לאט להרחיק את הסביבה
ממחשבותיו. הוא בא להיות עם הים. הים השליו, כמעט ללא תזוזה. יום לא
אופייני, הוא ניחש, ופשוט נתן לדברים לזרום.

במרחק נסיעה רגועה של חצי שעה משם ישבו החברים שלו מהפלוגה במילואים, במקום
שבו הם הקו האחרון נגד המחבלים - בני אדם החולמים חלומות זוועה על התפוצצות
עצמית בתוך קהל יהודי ברטט הזוי. כמה גאים הם לדעת שבכל רגע יכולה לבוא
ההוראה שתשחרר אותם כמו קפיץ כדי להביא אימה אל תוך היהודים השנואים האלה.
לדעת כמה שהמשפחות יתאבלו כאשר המשפחה שלו תחגוג ...

כמו קלישאה, החברים שלו בפלוגה עוזבים את כל היקר להם בבית ועושים את
העבודה השחורה כדי שהאנשים האלה בנתניה יוכלו לשתות את הקפה שלהם בשקט.

הוא הביט במים שזזים הלוך ושוב. "כמו אוהבים מתעלסים", חשב לעצמו, "עושים
אהבה כפי שרק גבר ואישה יכולים. הליטוף, התזמון, השלווה, הביטחון , יותר
מחיבור אחד ועוד אחד. כמו שהים נעלם בחיבור מושלם אל האופק". לשם התחשק לו
להגיע, ללכת על הים הזה, להיעלם אל תוך האין הזה.

פתאום הוא הרגיש שמשהו מושך אותו.. לא פיזית, אבל מושך אותו בחזרה אל תוך
העולם. הוא הפנה את מבטו לשמאלו. עמדה לידו נערה צעירה, אולי בת 11, עיניים
חומות וצמה אחת עבה המשוכה לצד ימין.

"אתה לא רוצה לשתות את הקפה שלך?" שאלה.

"אה, כן" הוא ענה והתכופף לעבר הכוס. הוא מזג לתוך הקפה הכהה את החלב, ערבב
מעט עם כפית ונשען אחורנית כשכוס הקפה בידו.

"בלי סוכר"? היא שאלה והבהילה אותו קלות.

"אה, כן, אני אוהב לשתות קפה.. ללא סוכר".

היא התיישבה בכסא לידו בלי שהוא הזמין. הוא הביט באישה בלונדינית במשקפי
שמש שישבה בשולחן הסמוך לבדה, עסוקה בארוחת הבוקר.

"אל תדאג, היא לא ממש שמה לב אליי. היא עסוקה בבעיות שלה".

"לא ממש הזמנתי אותך לשבת אתי".

"נכון."

הוא צחק. הבחורה הזאת תעשה הרבה בעיות בעתיד הלא רחוק.

הוא העיף מבט חטוף לעבר האמא הבלונדינית שלה ולגם מהאספרסו.

"אתה לא מכאן", היא קבעה.

"איך את יודעת?"

"לא יודעת. משהו בך אומר לי. אירית אומרת לי שאני צריכה לפתח את החוש הנשי
שלי. אני חושבת שיש לי חושים מחודדים", והיא בטאה את המילה האחרונה:
"מחו-דה-דים".

"אירית?"

היא הצביעה עם הגבות שלה לכיוון הבלונדינית. "אמא שלי".

"אה".

"אז, מאיפה אתה?"

"תקוע", הוא ענה.

"תקוע? איפה זה?"

"ביהודה. הרודיון? עמוס הנביא?"

"עמוס?" היא שאלה ומיד עברה לשאלה השניה, "אתה... מתנחל?"

"עשרים ושבע שנים אני גר בתקוע. כן. אני מתנחל".

עיניה נפקחו והיא זזה בכורסה, גבה מופנה לאימה.

"אתה באמת לא שייך לכאן. ידעתי! אני אף פעם לא שוחחתי עם מתנחל." סקרה אותו
בעיניה.

הוא הזיז את ראשו לאחור לרגע. "רואה? אין לי קרניים!"

"קרניים?" היא שאלה.

"כן", הוא סיפר, "אבא שלי היה בצבא ארה"ב במלחמת עולם השניה. הוא סיפר לי
על חיילים אמרקאים שגילו שהוא יהודי ושאלו איפה הקרניים שלו. אף פעם לא
האמנתי לסיפור הזה, אבל אולי אני מתחיל להאמין."

"טוב, אל תגזים", הילדה אמרה לו, "אבל , אתה יודע, המממ.. איך אגיד את זה
בעדינות? אתה לא ממש מקבוצת החברה הרגילה שלנו."

"יש כאן לא מעט כמוני לא רחוק מנתניה".

"ומה אתה עושה בחיים?" היא שאלה כדי לשנות את הנושא.

"אני סופר" הוא ענה לה.

"סופר? זאת הפתעה! אני ניחשתי שאתה... המממ... איש מחשבים".

הוא צחק. "את צודקת! רק רציתי לבדוק את החוש הנשי שלך. אני מתפרנס כאיש
מחשבים. אבל אני תמיד חלמתי להיות סופר. יפה מאוד!"

הילדה חייכה ועיניה נצצו. החיוך היה מדביק והוא צחק שוב.

"אז למה אתה לא סופר אם זה מה שאתה רוצה באמת?"

החיוך נעלם ממנו והוא העביר יד על פניו. הוא הביט בים ושוב ראה את הגלים
השקטים באים כאילו בשבילו, ושוב מתרחקים. הרוח היתה קרירה והריח העדין של
המלח היה נעים.

"יש לי המון תירוצים. לא ממש טובים. אני חושב שהתחלתי בשלב מסוים לפחד
מהכוח של המילים. יש אנשים שיודעים את הסוד שבמילים, בסידור המילים, בצליל
שלהן - הכוח לכבוש את לב הקורא. האמת לא נמצאת במקום הזה. אמן יכול לספר מה
שבא לו ויאמינו לו. זה הופך אותו בסופו של דבר למפלצת. יש בארץ שלנו סופרים
כאלה. המילים שלהם גורמות הרבה נזק ומרחיקות את הקורא מן האמת."

החייל זז פתאום, כאילו התעורר מחלום. המילים האלה הדהדו לו בראש. הוא ידע
שאף פעם הוא לא יכול היה לבטא את התחושה הזאת כל כך טוב במילים. מילים. שוב
מילים. המחשבות האלה גרמו לו לרצות לברוח מהן.

"אלוהים ברא את העולם בדיבור", הילדה אמרה לו. הוא נעץ בה עיניים בתדהמה
והתיישר בכורסה. היא נראתה פתאום נבוכה ולקחה ממנו את המפית שלו.

"אה... כן. כן! את צודקת. מאיפה את יודעת את זה?" הוא שאל.

"אני?" היא חייכה, "אני קוראת המון. אני טיפוס שלא מאמינה במה שאומרים לי.
אמא שלי אומרת שאני חשדנית. שאני יהירה. שאני 'רצינית מידי', ושגברים יפחדו
ממני. אבל העולם פשוט גדול, ואנשים תמיד רוצים לעשות אותו קטן, והכל כל כך
מסקרן!. הבנות בכיתה שלי חושבות רק על איך הן נראות. הבנים חושבים רק על
איך הם נראים. אמא שלי חושבת שככה צריך להיות בגיל שלי. כשאני באה הביתה
מבית הספר, אני אוהבת לשבת ולראות תוכניות של ערוץ ההיסטוריה ואז לקרוא.
אמא תמיד דוחקת בי לצאת. אני מקבלת הזמנות למסיבות של בחורות ולא הולכת.
היא לא מבינה שאני לא רוצה לשבת שעות לשמוע על הבחור הזה או על הסלב הזה".

המילים יצאו לה בשטף ישר מהלב. לאחר שסיימה היא נשמה עמוק, יד ימין שלה על
הלב.

"אמא אומרת לי שאני לפעמים מדברת יותר מדי מהר. היא צודקת, לא?" וחיוך שובב
עלה על פניה. הוא חייך אליה בחזרה ואז הבין.

"ההורים שלך גרושים?", הוא שאל.

"כן. ההורים שלי גרושים. אז מה? כמעט כולם בבית הספר באים מבתים 'שבורים'
". את המילה האחרונה היא ביטאה בזלזול.

"אליס?" הבלונדינית קראה לה והיא הפנתה את ראשה. "שנייה אמא. אני באה". היא
קמה מהכורסה.

"אליס?" הוא שאל. והיא אמרה:" כן.. כמו מארץ הפלאות? אמא אמרה שזה הסיפור
הכי אהוב עליה." היא הססה רגע. "אני חייבת להודות. אתה איש מקסים. אני רוצה
לבקש ממך משהו. אפשר?"

הוא קבל מחמאה מילדה בת 11. הוא נד בראשו בחיוב.

"אתה מוכן לכתוב לי סיפור? סיפור רק בשבילי?"

הוא הביט בה מופתע.

"אליס!" קראה שוב אמא שלה.

"אני מוכן. אבל איך תקראי אותו? איך אשלח לך?"

היא הביטה בו כמבוגרת המדברת אל ילד קטן עם צל חיוך על פניה.

"אני אקרא יום אחד. אדע שזה הסיפור כאשר אקרא. רק תבטיח שתכתוב!"

הוא עמד ואמר לה: "אשמח לכתוב לך סיפור. אני מקווה רק שהסיפור יהיה ראוי
לך". היא חייכה ורצה לאמא שלה.

הוא התישב ושוב הביט בגלים.

אליס. אני לא יודע אם שמעת על סלנג'ר. ככל שאני חושב עליך יותר , אני
משוכנע שכן. סלנג'ר מת רק ימים אחדים אחרי שנפגשנו בים. לאחר מותו, כמובן,
כל ה"מי ומי" של ישראל והעולם בכלל כתבו עליו. כל אחד היה משוכנע שיש לו
משהו חשוב ועמוק לומר עליו.

אני קראתי דבר אחד או שניים, אני חייב להודות, וכל הזמן חשבתי עליך, ומוכן
להסתכן שגם את – חשבת עלי.

אבל זהו. עכשיו אני חייב לך סיפור. לא?

חייל מילואים מסיים את תקופת השירות שלו וחוזר הביתה. הבית הקטן שקט ואף
אחד לא מקבל את פניו. אשתו כבר התחתנה עם מישהו אחר, והבן היחיד שלו סגור
בעולמו. בשנים האחרונות הוא מסתגר בחדר קטן עם המחשב. אחרי מקלחת הוא מרתיח
מים, עולה למעלה ודופק בדלת. הבן עונה לו והוא נכנס.

בלי לקום מהכיסא הבן אומר לו שלום. הוא מנסה שלא להביט בבנו בדאגה. הוא
יודע שאין תועלת בדאגה, אבל דאגה ישנה, אז מה לעשות?

הוא מחבק את בנו , כמעט בבושה, ויוצא מהחדר.

כך עברו מספר שנים, ללא שינוי.

שמעון יושב מול המחשב. הוא מחזיק בידו מפית ששמורה אצלו כבר מספר שנים.
עדיין אפשר לראות את המילים שהיא כתבה אז בכתב יד של בחורה צעירה. הוא ידע
שהוא לא בסדר. הוא ידע שהיתה זאת התערבות גסה, אבל הוא לא ידע מה עוד ניתן
לעשות.

הבן שלו סיפר לו בשטף כל כך לא אופייני על החברה החדשה שלו. שמעון לא הכיר
את בנו. לפתע הוא היה חינני, עם חיוך גדול, ומין מבט אידיוטי בעיניו כאשר
דיבר עליה. רק לפני חודשיים נפגשו לראשונה והוא כבר מאוהב. היא חכמה,
שנונה, יפה, מצחיקה. הוא מספר לאביו את הכל, איך היתה הפגישה הראשונה, איך
היה לשבת איתה בפאב. איך היה לדבר איתה. היא מנתניה. "היא כל כך חכמה! אה –
כבר אמרתי את זה! אמא שלה שמאלנית, אבל זה לא משנה לה שהוא מתנחל, להיפך.
היא אמרה שפעם פגשה מישהו מתקוע! העיניים שלה נוצצות כאשר היא מדברת!"

כאשר הבן יצא מהבית כדי להביא אותה מירושלים, שמעון ישב וחשב. עוד שעה
שעתיים והיא תהיה אצלם בבית. האם היא תזכור אותו? האם היא תדע שהוא גילה
ממה שכתבה במפית את האי מייל שלה? האם היא תדע שזה היה הוא שיצר את הקשר
הזה? האם היא תהיה מספיק חכמה להסתיר את זה?

הוא חייך. בטח שהיא תדע, הרי יש לה חושים מחו-דה-דים.
